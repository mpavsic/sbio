# Zbirke strukturnih podatkov

V osnovi bi lahko rekli, da k strukturnim podatkom spadajo vsi nivoji strukture proteinov, torej tudi aminokislinska zaporedja (primarna struktura) ter podatki o sekundarnih strukturah, a v praksi temu ni tako in **vsak biokemik bo ob besedni zvezi "strukturni podatki" najprej pomislil na 3D strukturne podatke**. Seveda so slednji neločljivo povezani s primarno strukturo, navsezadnje slednja določa 3D strukturo, elementi sekundarne strukture pa so del 3D strukture – oboje tako najdemo kot pripise v zbirkah strukturnih podatkov.

Poznamo sicer tudi ločene zbirke zaporedij, najbolj znana in najpogosteje uporabljana je zbirka [UniProt](https://www.uniprot.org/) (obravnavamo jo pri [Biokemijski informatiki](https://mpavsic.github.io/biokeminfo/)). Neke prave zbirke elementov sekundarnih struktur nimamo, ti podatki so vedno nekako integrirani v druge zbirke – navsezadnje sekundarno strukturo nedvoumno določimo šele ob določitvi terciarne strukture. Morda se boste vprašali "Kje pa so podatki o kvartarni strukturi?"... Slednji so del zbirk 3D strukturnih podatkov, saj nekatere metode omogočajo neposredno določitev strukture homo- in hetero-oligomernih kompleksov, le-te pa lahko tudi zmodeliramo, npr. z uporabo programov za umeščanje (angl. *docking*) in sicer brez uporabe ali ob uporabi določenih eksperimentalnih podatkov.

Zbirke strukturnih podatkov so na tej strani razdeljene v tri skupine:
- [zbirke eksperimentalno določenih struktur](zbirke-eksperimentalne.md),
- [zbirke "teoretičnih" modelov struktur](modeli.md) in
- [druge zbirke](zbirke-druge.md), pri katerih gre predvsem za integracijo oz. povezovanje strukturnih, funkcijskih, evolucijskih in drugih podatkov.

```{admonition} Opomba
:class: note
Pri vseh teh skupinah so navedene le najpomembnejše in najbolj pogosto uporabljane zbirke, obravnavane pri predmetu Struktura proteinov.
```

